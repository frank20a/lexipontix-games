ΟΔΗΓΙΕΣ ΠΑΙΧΝΙΔΙΟΥ

1. Οι παίκτες μπορούν να είναι δύο ή περισσότεροι.

2. Ο παίκτης που θα φέρει πρώτος "Λέω-Κάνω" παίζει πρώτος. Στη συνέχεια,
αν οι παίκτες είναι περισσότεροι από δύο, παίζουν με τη σειρά από αριστερά
προς τα δεξιά.

3. Εάν το βελάκι καταλήξει να δείχνει το τεταρτημόριο των ΣΚΕΨΕΩΝ, ο
παίκτης που έπαιξε καλείται να ονομάσει μία θετική ή μία αρνητική του Σκέψη
και να την προσδιορίσει, να πει δηλαδή εάν είναι θετική ή αρνητική και γιατί.
Παράδειγμα: Αρνητική Σκέψη: «Κάθε φορά που πηγαίνω στον γιατρό σκέφτομαι ότι
θα πονέσω. Η Σκέψη αυτή είναι αρνητική, γιατί μου δημιουργεί ανησυχία». Θετική
Σκέψη: «Όταν ξύπνησα το Σάββατο το πρωί σκέφτηκα ότι έχω μπροστά μου όλο το
Σαββατοκύριακο να ξεκουραστώ και να παίξω. Η Σκέψη αυτή είναι θετική, γιατί μου
δημιουργεί χαρά και ευεξία».

4. Εάν το βελάκι καταλήξει να δείχνει το τεταρτημόριο των ΣΥΝΑΙΣΘΗΜΑΤΩΝ, ο
παίκτης που έπαιξε καλείται να ονομάσει ένα θετικό ή ένα αρνητικό του Συναίσθημα
και να το προσδιορίσει, να πει δηλαδή εάν είναι θετικό ή αρνητικό και γιατί.
Παράδειγμα: Αρνητικό Συναίσθημα: «Προχτές που έλειψαν οι γονείς μου το βράδυ από
το σπίτι φοβήθηκα. Το Συναίσθημα αυτό ήταν αρνητικό, γιατί έκανε την καρδιά μου
να χτυπά δυνατά και πέρασαν από το μυαλό μου πολλές αρνητικές Σκέψεις, ότι κάποιος
κλέφτης μπορεί να θελήσει να μπει στο σπίτι». Θετικό Συναίσθημα: «Όταν ήρθε στο σπίτι
η γιαγιά από το χωριό χάρηκα. Το Συναίσθημα αυτό ήταν θετικό, γιατί μου δημιούργησε
όμορφες, θετικές Σκέψεις, όπως ότι με τη γιαγιά μου περνάμε καλά και μου διηγείται
πολλές ιστορίες».

5. Εάν το βελάκι καταλήξει να δείχνει το τεταρτημόριο των ΣΩΜΑΤΙΚΩΝ ΑΝΤΙΔΡΑΣΕΩΝ, ο
παίκτης που έπαιξε καλείται να ονομάσει μία αίσθηση, κάτι δηλαδή που έχει καταλάβει
να του συμβαίνει όταν νιώθει με έναν συγκεκριμένο τρόπο. Παράδειγμα: «Μου συμβαίνει
να ιδρώνω όταν νιώθω άβολα σε κάποιο πάρτι». «Μου συμβαίνει να ανακατεύομαι στην
κοιλιά όταν έχουμε διαγώνισμα στο σχολείο».

6. Εάν τέλος το βελάκι καταλήξει να δείχνει το τεταρτημόριο της ΣΥΜΠΕΡΙΦΟΡΑΣ-ΟΜΙΛΙΑΣ,
ο παίκτης που έπαιξε καλείται να 'κάνει ότι τραυλίζει' ή να πραγματοποιήσει μια άλλη
συγκεκριμένη Συμπεριφορά, οποιαδήποτε θελήσει εκείνη τη στιγμή. Παράδειγμα:  Λέω με
τραυλισμό / 'Κάνω ότι' τραυλίζω: «Σει-σει-σει-σειρά μου τώρα να παίξω». Κάνω κάτι:
Για παράδειγμα χοροπηδώ πάνω - κάτω, χορεύω ή γκρινιάζω.

ΕΝΑΛΛΑΚΤΙΚΟΙ ΤΡΟΠΟΙ

1. Προσθήκη στοιχείου συναγωνισμού: Χρησιμοποιείται κλεψύδρα για να προσδιορίσει το
χρόνο. Ο παίκτης θα πρέπει να ολοκληρώσει τη σειρά του σε προσδιορισμένο πλέον χρόνο
για να κερδίσει πόντο. Οι πόντοι που συλλέγονται από τον κάθε παίκτη κατά την εξέλιξη
του παιχνιδιού αθροίζονται και προκύπτει ο τελικός νικητής.

2. Χρησιμοποιούνται κάρτες συναισθημάτων που κυκλοφορούν στο εμπόριο. Οι κάρτες
τοποθετούνται ανάποδα στο τραπέζι. Ο παίκτης πατάει το κουμπί να γυρίσει το βελάκι και
στη συνέχεια τραβά μία κάρτα και την δείχνει σε όλους. Ανάλογα με το τεταρτημόριο που
δείχνει το βελάκι, ο παίκτης που έπαιξε καλείται να ονομάσει το Συναίσθημα, τη Σκέψη, την
πιθανή Σωματική Αντίδραση ή τη Συμπεριφορά του εικονιζόμενου (στην κάρτα) προσώπου. Στη
συνέχεια, και με δεξιόστροφη φορά, οι υπόλοιποι παίκτες εναλλάξ προσδιορίζουν και τα
υπόλοιπα στοιχεία (Συναίσθημα, Σκέψη, Σωματική Αντίδραση ή Συμπεριφορά) γύρω από το
εικονιζόμενο πρόσωπο.